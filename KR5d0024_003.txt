# -*- mode: mandoku-view -*-
#+TITLE: 周易參同契發揮
#+DATE: 2015-08-29 00:59:37
#+PROPERTY: BASEEDITION HFL
#+PROPERTY: WITNESS WYG
#+PROPERTY: LASTPB  <md:KR5d0024_HFL_000-002a>
#+PROPERTY: JUAN 3

<pb:KR5d0024_WYG_003-1a>
欽定四庫全書
　周易參同契發揮
　　　　　　　　　　　　　宋　俞琰　撰
　　下篇
惟昔聖賢懷𤣥抱真
　無視無聽抱神以靜廣成子之懷𤣥抱真也專氣致
　柔能如嬰兒老子之懷𤣥抱真也乃若女媧氏煉五
　色石以補天冉相氏得其環中以隨成此又列禦冦
<pb:KR5d0024_WYG_003-1b>
　漆園吏之丹法也學者勿謂夙有仙骨方可希求要
　之但辦肯心無不可者聖賢何人哉予何人哉有為
　者亦若是志道之士誠能發勇猛心辦精進力勤而
　行之夙夜不休則時至而氣自化水到而渠自成又
　何患乎煑頑石之不爛磨鐵杵之不為針也哉但恐
　學而不遇遇而不得雖得真訣復不能守朝為而夕
　欲其成坐修而立望其效升勺之利未堅而鐘石之
　費相尋根核之據未極而冰霜之毒交攻如是則雖
<pb:KR5d0024_WYG_003-2a>
　有廣成老子為之師列子莊子為之友亦末如之何
　也已矣馬丹陽金玉集云煉氣作生涯怡神為日用
　常教龍虎調不使馬猿弄又云觀天行大道黙然得
　交泰本師傳口訣無為功最大蓋古之修丹者一念
　不生萬法俱忘澄澄湛湛惟道是從於靜定之中抱
　沖和之氣出息微微入息綿綿上至泥丸下至命門
　周流不已神氣無一刻之不相聚及其内丹將成則
　元氣兀然自住於丹田中與天地分一氣而治昔者
<pb:KR5d0024_WYG_003-2b>
　黄帝閒居大庭之館三月内視蓋用此道也此道至
　簡至易於一日十二時中但使心長馭氣氣與神合
　形乃長存與日月而周囘同天河而輪轉輪轉無窮
　壽命無極指𤣥篇云但能息息皆相顧換盡形骸玉
　液流其説是已至若呼而不得神宰則一息不全吸
　而不得神宰亦一息不全要在心與息常相依神與
　氣常相守念念相續打成一片然後形神俱妙與道
　合真靈源大道歌云神是性兮氣是命神不外馳氣
<pb:KR5d0024_WYG_003-3a>
　自定仙樂集云氣神相見性住命定蓋不可斯須少
　離也常人則不然氣雖呼吸於内神嘗縈役於外自
　幼而趨壯自壯而趨老未嘗有一息駐於形中遂使
　神與氣各行而不相守卒之宅舍空虚牆壁頽毁而
　主人不能以自存此豈天地殺之鬼神害之哉失道
　而自逝也施栖真鍾吕傳道集云所呼者自己之元
　氣從中而出所吸者天地之正氣自外而入若其根
　源牢固元氣不損則呼吸之間尚可奪天地之正氣
<pb:KR5d0024_WYG_003-3b>
　茍或根源不固精竭氣弱上則元氣已泄下則本宫
　無補所吸天地之正氣隨呼而出身中之元氣不為
　己之所有而反為天地之所奪是故仙人多云採鍊
　貴及時鼎器一敗則不可救藥蘇子由晚年問養生
　之説於鄭仙姑仙姑曰君器敗矣難以成道蓋藥材
　貴乎早年修煉若至晚景行持則老來精虧氣耗鉛
　枯汞少縱能用力惟可住世安樂爾翠虚篇云分明
　只在片言間老少殊途有易難蓋謂此也或曰吕純
<pb:KR5d0024_WYG_003-4a>
　陽五十歳而始聞道馬自然劉朗然皆得道於六十
　四歳之後何也曰屋破修容易藥枯生不難但知歸
　復法金寶積如山顧吾平日所養何如爾
服煉九鼎化跡隱淪
　九鼎火候之九轉也九轉火候數足則變化蹤跡憑
　虚御空而逍遥乎天地之間也吕純陽窰頭坏歌云
　九年火候都經過忽爾天門頂中破真人出現大神
　通從此天仙來相賀此之謂也
<pb:KR5d0024_WYG_003-4b>
含精養神通德三元
　三元上中下之三田也含養之久力到功深則精神
　内藏和氣充周於一身而百骸萬竅無不貫通自然
　如天河之流轉混元寶章云歳久不勞施運用火輪
　水軸自⬤環是也夫所謂含精養神者外不役其形
　骸内不勞其心志也蓋神太用則歇精太用則竭日
　復一日斵喪殆盡而與草木俱腐豈不大可哀乎是
　故修丹者虚其心忘其形守其一抱其靈故能固其
<pb:KR5d0024_WYG_003-5a>
　精保其氣全其神三田精滿五臟氣盈然後謂之丹
　成譚景升化書云悲則雨淚辛則雨涕憤則結癭怒
　則結疽心之所欲氣之所屬無所不育邪茍為此正
　必為彼是以大人節悲辛誡憤怒得灝氣之門所以
　收其根知元神之囊所以韜其光若蚌内守若石内
　藏所以為珠玉之房誠至論也
精溢腠理筋骨緻堅
　腠理皮膚之間也修煉至於精溢腠理則血皆化為
<pb:KR5d0024_WYG_003-5b>
　膏矣翠虚篇云如今通身是白血已覺四季無寒熱
　蓋修煉之功莫大乎填腦腦者髓之海腦髓滿則純
　陽流溢諸髓皆滿然後骨實筋堅永無寒暑之憂也
衆邪辟除正氣常存
　人之所以能修煉而長生者由其能盜天地之正氣
　也人之所以能盜天地之正氣者由其有呼吸也呼
　至於根吸至於蔕是以能盜天地之正氣歸之於丹
　田也人之呼吸猶天地之呼吸也皇極經世書云冬
<pb:KR5d0024_WYG_003-6a>
　至之後為呼夏至之後為吸此天地一歳之呼吸也
　張觀物註云冬至之後陽長隂消舒萬物以出故為
　呼夏至之後隂長陽消斂萬物以入故為吸若自日
　言則子以後為呼午以後為吸天之一年一日僅如
　人之一息是以一元之數十二萬九千六百年在大
　化中為一年而已今以丹道言之一日有一萬三千
　五百呼一萬三千五百吸一呼一吸為一息則一息
　之間潛奪天運一萬三千五百年之數一年三百六
<pb:KR5d0024_WYG_003-6b>
　十日四百八十六萬息潛奪天運四百八十六萬年
　之數於是換盡穢濁之軀變成純陽之體始而易氣
　次而易血次而易脈次而易肉次而易髓次而易筋
　次而易骨次而易髮次而易形積九年而閲九變然
　後隂盡陽純而與天地齊年兹其為長生超脱之道
　也今魏公謂衆邪辟除正氣常存者晝夜運火煉盡
　隂氣變為純陽而正氣常存乃能長生也翠虚篇云
　透體金光骨髓香金筋玉骨盡純陽煉教赤血流為
<pb:KR5d0024_WYG_003-7a>
　白隂氣銷磨身自康蓋純陽者為仙純隂者為鬼隂
　陽相半者為人人能煉陽以銷隂乃可以為純陽之
　仙若有纖毫隂氣煆煉未盡則不得謂之純陽也
累積長久化形而仙
　大矣哉丹道之法天也難矣哉丹功之不息也何以
　言之隂符經云觀天之道執天之行盡矣夫天之所
　以長且久者以其晝夜之運也人能觀天之道反而
　求之吾身亦如天道晝夜之運則長生久視之道實
<pb:KR5d0024_WYG_003-7b>
　在於此捨此更無他道也蓋晝夜之運即天之道也
　人以藐然六尺之軀乃能法天之道而與天道同其
　運則其為道也豈不大矣哉易曰天行健君子以自
　彊不息夫子作象之意欲使知道君子象天行之健
　也天之所以常行而不已者以其健爾健則能行之
　無已君子欲其行之不息當法乾健以自彊其志斯
　可矣蓋不息者人之所難也天道之運晝夜而不息
　人而象天道晝夜之運而不息豈不難矣哉然而天
<pb:KR5d0024_WYG_003-8a>
　下之大事必作於其細天下之難事必作於其易合
　抱之木生於毫末九層之臺起於累土千里之行始
　於足下是故聖人圖難於其易為大於其細亦在夫
　積久之功耳黄庭經云仙人道士非有神積精累氣
　乃成真故自片餉結胎之後百日而功靈十月而胎
　圓一年而小成三年而大成以至九年功滿人事皆
　盡然後可以遺世獨立羽化而登仙蓋未有不自積
　累長久而得之者若曰不必積久功夫而可以平地
<pb:KR5d0024_WYG_003-8b>
　登仙則猶一鍬而欲掘九仞之井一步而欲登億丈
　之城豈有是理哉通𤣥真經云寸步不休跛鼈千里
　累土不止丘山從成臨河欲魚不如歸而織網故夫
　人之學道不患不成惟患不勤不患不勤惟患無久
　逺之心蓋久逺之心最為難也吳宗𤣥𤣥綱論云知
　道者千而志道者一志道者千而專精者一專精者
　千而勤久者一是以學者衆而成者寡也若知者能
　立志立志者能絶俗絶俗者能專精專精者能勤久
<pb:KR5d0024_WYG_003-9a>
　未有學而不得者也世降俗末去聖逾逺學者毎以
　躁競之心涉希靜之塗意速而事遲望近而應逺皆
　莫能相終夫既立志不堅信道不篤朝為而夕改始
　勤而中輟悦於須臾厭於持久乃欲與天地齊年不
　亦愚乎内觀經云知道易信道難信道易行道難行
　道易得道難得道易守道難若使不難則滿市皆神
　仙矣安足為異耶吕純陽詩云三畆丹田無種種種
　時須假赤龍耕曾將此種教人種不解營治道不生
<pb:KR5d0024_WYG_003-9b>
　兹豈道之逺人哉人自逺道爾人徒見悟真篇云赫
　赤金丹一日成古仙實語信堪聽若言九載三年者
　盡是推延欵日程遂執此以訕笑累積長久之説殊
　不究紫陽此詩蓋引用韓逍遥之語以曉夫世之不
　知有一日見效之妙而徒事三年九載之勤者爾非
　曰一日便可登仙更不用累積長久之功也嘗試論
　之上清集云教我行持片餉間骨毛寒心花結成一
　粒紅渠言即此是金丹又云開禧元年中秋夜焚香
<pb:KR5d0024_WYG_003-10a>
　跪地口相傳朅爾行持三兩日天地日月軟如綿又
　云縱使功夫汞見鉛不知火候也徒然大都全藉周
　天火十月聖胎方始圓雖結丹頭終耗失要知火候
　始凝堅如此則金丹之小效固可以片餉見之而金
　丹之大功蓋不止於一日矣抑嘗以古人之説攷之
　如王易𤣥云九轉一年功壽可同天地又云火運經
　千日爐開見八瓊又如韓逍遥云十月滿足麗乎二
　儀又云三年法天行道永世無為金質王韓二公皆
<pb:KR5d0024_WYG_003-10b>
　唐之得道真仙也肯妄言哉又如吕純陽云千日功
　夫不暫閒河車搬載上崑山又云才得天符下玉都
　三千日裏積功夫又如劉海蟾云爐閉八關終九五
　藥通七返是三年又云九轉功成千日候已知名姓
　列仙都夫洞賔之與海蟾乃列仙中之錚錚者肯妄
　言哉不特此也又如陳朝元云含養胞胎須十月焚
　燒丹藥在三年又云九年還返無差錯煉取純陽作
　至真又如王良器云大將天法烹千日恁時除假只
<pb:KR5d0024_WYG_003-11a>
　留真又云靈芝種滿三丹田千日功夫延萬年又如
　薛紫賢云四象包含歸戊巳精勤十月産嬰孩又云
　昇騰須假至三年攜養慇懃多愛戀又如劉虚谷云顔
　容可定因三住胎息成功合一周又云大功欲就三
　千日妙用無虧十二時又如陳黙黙云⬤候簇成須
　百日功夫煉就是三年又如李長源云勿謂丹成消
　一日到頭須下數年功又如陳翠虚云片餉功夫修
　便現老成須是過三年又云千朝火候知時節必定
<pb:KR5d0024_WYG_003-11b>
　芽成汞自乾諸公之説豈皆謬為此論以誑惑後人
　者丘長春磻溪集云假使福輕魔障重挨排功到必
　周全吾黨其勉諸
憂憫後生好道之倫隨傍風采指畫古文著為圖籍開
示後昆露見枝條隱藏本根託號諸石覆謬衆文學者
得之韞櫝終身子繼父業孫踵祖先傳世迷惑竟無見
聞遂使宦者不仕農夫失耘商人棄貨志士家貧吾甚
傷之定録此文字約易思事省不繁披列其條核實可
<pb:KR5d0024_WYG_003-12a>
觀分兩有數因而相循故為亂辭孔竅其門智者審思
以意參焉
　指𤣥三十九章云求仙不識真鉛汞閒讀丹書千萬
　篇蓋丹書所謂鉛汞皆比喻也在學者觸𩔖而長之
　爾殆不可執文泥象舍吾身而求之外也載惟古之
　聖賢憂憫後世有好道之士不得其説遂為之隨傍
　風采指畫古文著為圖籍以開示之實欲使學者有
　可以為遡流尋源之地也然其著書立言往往隱藏
<pb:KR5d0024_WYG_003-12b>
　本根不肯明言其事惟託五金八石為號以露見枝
　條而已後之得其書者不究其旨徒爾韞櫝終身以
　至子子孫孫世世迷惑燒竭朱汞竟無所得遂使在
　官者棄官服田者廢田商人失其本業志士無以聊
　生甚可傷也魏公傷其如是遂乃定録此參同契一
　書傳行於世其間分兩有數不妄發一句因而相循
　不閒着一字枝條一披核實隨見可謂字約而易思
　事省而不繁矣或者見其三篇之多疑其太贅殊不
<pb:KR5d0024_WYG_003-13a>
　知三篇即一篇也一篇即一句也以一句口訣散布
　於三篇之内所以錯亂其辭孔竅其門者不敢成片
　漏泄也智者誠能審而思之以意參之必當自悟焉
法象莫大乎天地兮𤣥溝數萬里
　道之大無可得而形容若必欲形容此道則惟有天
　地而已矣天地者法象之至大者也有𤣥溝焉自尾
　箕之間至栁星之分界斷天盤不知其幾萬里也修
　丹者誠能法天象地反而求之吾身則身中自有一
<pb:KR5d0024_WYG_003-13b>
　壺天方知魏公之所謂𤣥溝吾身亦自有之蓋不用
　求之於天也何謂𤣥溝天河是也
河鼔臨星紀兮人民皆驚駭
　河鼓天河邊之星也其位在斗牛之間星紀天盤之
　丑位也河鼓臨星紀則驅囘尾穴連空焰趕入天衢
　直上奔正當其斬關出路之時一身之人民豈不竦
　然驚駭翠虚篇云曲江之上金烏飛姮娥已與斗牛
　歡即河鼓臨星紀之謂也又云山河大地發猛火於
<pb:KR5d0024_WYG_003-14a>
　中萬象生風雷即人民皆驚駭之謂也
晷景妄前却兮九年被凶咎
　晷景即火候也前却即進退也九年即九轉也以九
　年蹙而小之則一月一還為一轉翠虚篇謂九轉功
　夫月用九是也更蹙而小之則一刻之中自有小九
　轉金丹大成集謂九轉功夫在片時是也晷景妄前
　却兮九年被凶咎者火候之進退不可毫髪差殊然
　後九轉之間穏乗黄牝馬而可保无咎反是則九轉
<pb:KR5d0024_WYG_003-14b>
　之間翻却紫河車而凶咎隨至矣悟真篇云大都全
　藉修持力毫髪差殊不作丹信不可不慎也
皇上覽視之兮王者退自後
　太上素靈經云人身有三一上一為身之天帝中一
　為絳宫之丹皇下一為黄庭之元王夫上一天帝即
　泥丸太一君也中一丹皇即絳宫天子也下一元王
　即丹田元陽君也今魏公謂皇上覽視之者運神火
　照入坎中以驅逐坎中之真陽也王者退自後者真
<pb:KR5d0024_WYG_003-15a>
　陽因火逼而出位於坎也於此駕動河車則真陽飛
　騰而起以㸃化離宫之真隂矣
關楗有低昂兮周天遂奔走
　天形如彈丸晝夜運轉周匝無休其南北兩端一髙
　一下乃關楗也人身亦然天關在上地軸在下若能
　囘天關轉地軸上下相應則一息一周天也
江河無枯竭兮水流注於海
　海乃百川所歸之地江河之水所以注於海而無枯
<pb:KR5d0024_WYG_003-15b>
　竭者名山大川孔穴相通而往來相循環也人身亦
　然一氣流通則八路之水皆逆流奔注於元海中也
天地之雌雄兮徘徊子與午
　午者天之中也子者地之中也子午為隂陽相交水
　火相會之地日月至此勢必徘徊今人以太陽當天
　謂之停午即徘徊之義也以丹道言之上升下降一
　起一伏亦徘徊於子午蓋與天地同途初無異也
寅申隂陽祖兮出入終復始
<pb:KR5d0024_WYG_003-16a>
　斗指寅而天下春陽氣自此而發生暢萬物以出斗
　指申而天下秋隂氣自此而肅殺斂萬物以入則知
　寅申者隂陽之祖萬物出入之門也以丹道言之自
　寅而出自申而入周而復始與天地豈有異哉
循斗而招揺兮執衡定元紀
　殳記天官書云北斗七星杓攜龍角衡殷南斗魁枕
　參首用昬建者杓夜半建者衡平旦建者魁又云斗
　為帝車運乎中央臨制四郷分隂陽建四時均五行
<pb:KR5d0024_WYG_003-16b>
　移節度定諸紀皆繫乎斗索隱曰春秋運斗極云斗
　第一天樞第二璇第三璣第四權第五衡第六開陽
　第七揺光一至四為魁五至七為杓今魏公謂循斗
　而招揺兮執衡定元紀者吾身之天罡所指起於子
　而周歴十二辰也夫斗居天之中猶心居人身之中
　是故天以斗為機人以心為機丹法以心運火候猶
　天以斗運十二辰也翠虚篇云奪取天機妙夜半看
　辰杓一些珠露阿誰運到稻花頭蓋謂此也
<pb:KR5d0024_WYG_003-17a>
升熬於甑山兮炎火張於下白虎唱導前兮蒼龍和於
後
　甑山即崑崙山也藥升之時金爐火熾玉鼎湯煎虎
　先嘯龍後吟猶夫倡而婦隨也金丹大成集云夜深
　龍吟虎嘯時急駕河車无暫歇須臾搬入泥丸頂進
　火玉爐烹似雪蓋發明此義也
朱雀翺翔戲兮飛揚色五彩遭遇羅網施兮壓止不得
舉嗷嗷聲甚悲兮嬰兒之慕母顛倒就湯鑊兮摧折傷
<pb:KR5d0024_WYG_003-17b>
毛羽
　朱雀火也顛倒運於鼎中驅趂五行因成五彩翺翔
　於上為網羅所罩則風雲滿鼎鳴作嬰兒之聲也既
　被網羅壓止而不得飛舉遂斂身束羽伏於鼎中也
　赤龍大丹訣云朱鳥愛髙飛蟾蜍捉住伊號雖稱姹
　女啼不過嬰兒赫赫威從盛冥冥力漸衰即此説也
　元陽子大道歌云青龍逐虎虎隨龍赤禽交會聲嗈
　嗈調氣運火逐離宫丹砂入腹身自沖亦此義也
<pb:KR5d0024_WYG_003-18a>
刻漏未過半兮龍鱗甲鬛起五色象炫燿兮變化无常
主潏潏鼎沸馳兮暴湧不休止接連重疊累兮犬牙相
錯拒形如仲冬冰兮闌干吐中乳崔嵬以雜厠兮交積
相支拄
　刻漏未過半兮龍鱗甲鬛起者採之煉之未片餉一
　氣眇眇通三關而黄雲成陣白羊成隊金錢金花金
　鱗紛紛而來也五色象炫燿兮變化无常主者風揺
　寶樹光盈目雨打瓊花雪滿衣而彤霞紫霧變現不
<pb:KR5d0024_WYG_003-18b>
　一也潏潏鼎沸馳兮暴湧不休止者丹田火熾泥丸
　風生而三宫氣滿有如飯甑烝透之時熱湯沸湧於
　釡中也接連重疊累兮犬牙相錯拒形如仲冬冰兮
　䦨干吐鍾乳崔嵬以雜厠兮交積相支拄者一抽一
　⬤漸凝漸聚澆灌黄芽出土而自然結蘂復生英也
　翠虚篇云辛苦都來只十月漸漸採取漸凝結學者
　誠能潛心内煉晝夜无倦則丹體逐時時不定火功
　一夜夜无差如上景象當一一自見之也
<pb:KR5d0024_WYG_003-19a>
陰陽得其配兮淡泊自相守
　悟真篇云陰陽同𩔖歸交感二八相當自合親蓋真
　息綿綿勿令間斷則陰陽自得其配虚心凝神純一
　不雜則陰陽自然相守也
青龍處房六兮春華震東卯白虎在昴七兮秋芒兑西
酉朱雀在張二兮正陽離南午三者俱來朝兮家屬為
親侣本之但二物兮末乃為三¶五三五并危一兮都集
歸一所治之如上科兮日數亦取甫
<pb:KR5d0024_WYG_003-19b>
　周天二十八宿東方七宿謂之蒼龍西方七宿謂之
　白虎周天十二次東方三次中間一次曰大火西方
　三次中間一次曰大梁大火居東方三次之中在辰
　屬卯在卦屬震在四時屬春在五行屬木而房五度
　大又居大火之中故曰青龍處房六兮春華震東卯
　也大梁居西方三次之中在辰屬酉在卦屬兑在四
　時屬秋在五行屬金而昴七度又居大梁之中故曰
　白虎在昴七兮秋芒兑西酉也朱雀在張二兮正陽
<pb:KR5d0024_WYG_003-20a>
　離南午者張乃南方之宿其象為朱雀也然張有十
　八度而特言其二者蓋以周天三百六十五度自北
　方虚危之間平分天盤為兩段而危初度正與南方
　張二度相對也三者俱來朝兮家屬為親侣者青龍
　白虎朱雀三方之正氣皆歸於𤣥武之位而房六昴
　七應水火之成數張二危一又應水火之生數猶家
　屬之相親也本之但二物兮末乃為三五三五并危
　一兮都集歸一所者端原其本即是水火二物而已
<pb:KR5d0024_WYG_003-20b>
　二物運於鼎中遂列為三五三五即房六昴七張二
　也三家相見并而歸於危一則結成嬰兒也治之如
　上科兮日數亦取甫者修煉大丹當依上法度而行
　迎一陽之候以進火而妙用始於虚危也
<pb:KR5d0024_WYG_003-21a>
　
　
　
　
　
先白而後黄兮赤色通表裏名曰第一鼎兮食如大黍
米
　先白而後黄者初如玉液飛空雪漸見流金滿故廬
<pb:KR5d0024_WYG_003-21b>
　也赤色通表裏者靈光神熖燒天地風雷雲霧盈山
　川也名曰第一鼎者以九轉火候言之此為起初第
　一轉也食如大黍米者丹頭纔方結就僅如黍米之
　大也
自然之所為兮非有邪偽道
　金丹大道古仙往往以為自然夫既曰自然則有何
　法度有何口訣但付之自然足矣又安用師授為哉
　曰非然也夫丹之法至簡至易其神機妙用不假作
<pb:KR5d0024_WYG_003-22a>
　為不因思想是故謂之自然然必收視返聽潛神于
　内一呼一吸悠悠綿綿不疾不緩勿令間斷然後神
　歸氣中氣與神合交結成胎蓋非一味付之自然也
　金碧龍虎經云自然之要先存後亡夫先存後亡者
　先存神入於氣穴而後與之相忘也如是為之則神
　自凝氣自聚息自定即非澄心入寂如槁木死灰也
　蓋澄心入寂如槁木死灰以之入道則可以之修真
　則未也指𤣥篇云自然功績自然偏説自然來不自
<pb:KR5d0024_WYG_003-22b>
　然蓋謂此也乃若時¶至而氣化機動而⬤鳴則於自
　然之中又有烹煉進火之訣存焉悟真篇云始於有
　作人爭覺及至無為衆所知但見無為為要妙豈知
　有作是根基學者茍未知丹法之有作而便求無為
　自然是何異於不耕不耘而坐待豐稔者哉
若山澤氣烝兮興雲而為雨
　天降時雨山川出雲人皆知其然矣而不知在天之
　雨即山澤之氣所化蓋山澤之氣烝而上升於¶天於
<pb:KR5d0024_WYG_003-23a>
　是化而為雲由是隂陽和洽所以成雨及其成雨則
　又還降於地吾身之金丹作用與此更無少異¶¶魏公
　設此象以示後學可謂巧於譬喻矣
泥竭遂成塵兮火滅化為土
　泥乃近水之土性本重滯而居下及曝而乾之則土
　性竭而燥裂化為埃塵矣火乃虚明之物因麗於木
　而有煙焰及煙消焰冷則火性滅而煨燼化為灰土
　矣知乎此然後可以論陰陽反覆之道
<pb:KR5d0024_WYG_003-23b>
若檗染為黄兮似藍成緑組皮革煮為膠兮麴蘖化為
酒同𩔖易施功兮非種難為巧
　悟真篇云萬般非𩔖徒勞力爭似真鉛合聖機蓋真
　汞得真鉛則氣𩔖相感妙合而凝猶夫婦之得耦故
　謂之同𩔖𩔖同則如檗之染黄藍之染緑皮以為膠
　麴以為酒不勞於力自然成真若舍此而别求他物
　則非其種𩔖徒費功夫爾
惟斯之妙術兮審諦不誑語傳於億世後兮昭然而可
<pb:KR5d0024_WYG_003-24a>
考煥若星經漢兮昺如水宗海
　世間旁門小術何啻三千六百家惟此一門乃天寶
　大羅飛仙金液九轉大還丹清靜無為之妙術其法
　至簡至易雖愚夫愚婦得而行之亦可以超凡入聖
　是以天戒至重不許輕授於非其人而世之參學者
　不有夙縁契合未易遭遇也今夫魏公不袐天寶作
　此三篇之書言言詳審字字諦當煥若星之經漢昺
　如水之宗海真億代學仙者之龜鑑也指𤣥篇云多
<pb:KR5d0024_WYG_003-24b>
　少經文句句真流傳只是接髙人悟解篇云非干大
　道神仙惜自是凡流不志心或者乃信盲師之説而
　妄謂神仙誑語神仙肯誑語耶夫古仙留丹書於世
　蓋將接引後學其間論議昭然可考未遇者固可於
　此探討既悟者亦可於此印證古之得道者莫不皆
　然劉海蟾謂恣遊洞府遍討仙經幸不違盟果諧斯
　願楊虚白謂名山異境歴斗而靡不經遊祕訣神方
　淵奥而素曾躭翫陳黙黙謂歴覽羣書參叩髙士足
<pb:KR5d0024_WYG_003-25a>
　跡幾𩔖雲水反而思之所得盡合聖詮蓋未有自執
　己見而不訪道友獨守師説而不讀丹書者也善乎
　施栖真之説曰古人上士始也博覽丹書次以遍參
　道友以道對言所參無異論以人念道所師無狂徒
　後之學者豈可謂口訣不在紙上而竟不留念哉若
　曰我自有師傳密旨其言藥物火候乃古今丹書之
　所無而參同契之所不言則亦妄人也已矣
思之務令熟兮反覆視上下千周粲彬彬兮萬遍將
<pb:KR5d0024_WYG_003-25b>
可覩神明或告人兮心靈忽自悟探端索其緒兮必得
其門戸
　讀書百遍其義自見百遍且然況千遍萬遍哉是故
　誦之萬遍妙理自明縱未得師授口訣久之亦當自
　悟其悟多在夜深或靜坐得之蓋精思熟味反覆玩
　誦蓄積者多忽然爆開便自然通此之謂神明或告
　人兮心靈忽自悟也管子曰思之思之又重思之思
　之不通鬼神將通之非鬼神之力也精誠之極也此
<pb:KR5d0024_WYG_003-26a>
　説是己近世張紫陽以悟真篇授扶風馬處厚侍郎
　且囑之曰願公流布此書當有因書而㑹意者故其
　自序有云此悟真篇中所歌詠大丹藥物火候細微
　之旨無不備¶悉儻好事者夙有仙骨覩之則智慮自
　明可以尋文悟解其諄諄勉後學之辭¶與魏公同一
　意嚮蓋所謂神¶告心悟畢竟有此理也不然二公何
　苦立此空言以厚誣天下後世也哉
天道無適莫兮常傳與賢者
<pb:KR5d0024_WYG_003-26b>
　譚景升以化書授宋齊丘齊丘殺景升并竊其書自
　名之尋亦不得善終此傳非其人而彼此致禍者也
　吳世雲以道授許旌陽旌陽又得諶母之至道復授
　於吳厥後皆得道成此傳得其人而彼此致福者也
　蓋天道無親常與善人茍非其人道不虚行豈得無
　禍福於傳授賢否之間乎嗚呼世道不古愈降愈下
　善人吾不得而見之矣得見有恒者斯可矣
　　鼎器歌
<pb:KR5d0024_WYG_003-27a>
圍三五徑一分
　圍三徑一此吾身之大寶鼎也三才位其中五行運
　其中鉛汞土居其中隂符經謂爰有其器是生萬象
　即此物也金丹種種𤣥妙皆不出乎此若曰不在吾
　身而在他人則非清淨之道矣
　
　
　
<pb:KR5d0024_WYG_003-27b>
　
　
　
　
　
口四八兩寸脣
　口四八者四象八卦皆在其中也兩寸脣者具兩儀
　上下之界分也
<pb:KR5d0024_WYG_003-28a>
長尺二厚薄勻
　鼎長一尺二寸以應一年十二月周天火候鼎身腹
　令上中下等均勻不可使之一偏也
腹齊正坐垂温
　坐之時以眼對鼻以鼻對臍身要平正不可欹側開
　眼須要半垂簾不可全閉全閉則黒山鬼窟也氣從
　鼻裏通關竅不可息麄息麄則火熾火熾則藥飛矣
陰在上陽下奔
<pb:KR5d0024_WYG_003-28b>
　陰上陽下水火既濟也還源篇云娑竭海中火崑崙¶
　山上波誰能知運用大意要黄婆向微黄婆運用之
　功則水曰潤下火曰炎上何由既濟哉
首尾武中間¶文
　首尾晦朔也中間月望也晦朔乃陰極陽生之時故
　用武火月望乃陽極陰生之時故用文火然所謂晦
　朔月望亦譬喻耳却不可只就紙上推究也
<pb:KR5d0024_WYG_003-29a>
　
　
　
　
　
始七十終三旬二百六善調勻
　三旬即三十也七十三十與二百六十合之則三百
　六十應一年周天數也修煉而至於百日數足則聖
<pb:KR5d0024_WYG_003-29b>
　胎方靈聖胎既靈此後二百六十日善能調勻氣候
　常使暖氣不絶則丹功自成翠虛篇云温養切須常
　固濟巽風常向坎中吹行坐寢食總如如惟恐火冷
　丹力遲他無艱辛也
陰火白黄芽鉛
　自子至巳為陽火之候自午至亥為陰火之候酉居
　西方西方屬金故曰陰火白悟真篇云蟾光終日照
　西川是也土中産鉛鉛中産銀銀自鉛中煉出結成
<pb:KR5d0024_WYG_003-30a>
　黄芽名為真鉛金碧龍虎經云煉鉛以求黄色是也
兩七聚輔翼人
　兩七東方蒼龍七宿西方白虎七宿也人中央人位
　也兩七聚輔翼人者龍蟠虎媾㑹聚於中央也若然
　則南海之儵北海之忽相遇於渾沌之地矣此所以
　烹而成丹也悟真篇云三家相見結嬰兒又曰五行
　全要入中央其斯之謂歟
贍理腦定昇𤣥
<pb:KR5d0024_WYG_003-30b>
　腦為上田乃元神所居之宫人能握元神棲于本宫
　則真氣自昇真息自定所謂一竅開而百竅齊開大
　關通而百關盡通也作丹之時脫胎而入口功成之
　後脫胎而出殻皆不外此静中吟云我修崑崙得真
　訣毎日修之無斷絶一朝功滿人不知四面皆成夜
　光闕兹蓋修持日久功夫贍足非一朝一夕之故也
子處中得安存
　嬰兒處於胎中得坤母慇勤育養則得以安存矣
<pb:KR5d0024_WYG_003-31a>
來去遊不出門
　門者𤣥牝之門也來去遊者呼吸之往來也往來不
　出乎𤣥牝之門則陰陽氣足自通神也
漸成大情性純
　行住坐卧綿綿若存則日復一日漸凝漸聚胎氣既
　凝嬰兒顯相而情性愈純熟也
却歸一還本元
　大丹之道抱元守一而已其始入也在乎陰陽五行
<pb:KR5d0024_WYG_003-31b>
　其終到也歸乎混沌無極此之謂歸一還元也
相愛敬如君臣
　一年處室夙夜匪懈愛之敬之如臣子之事上也
至一周甚辛勤
　還金篇云快活百千刧辛勤一二年自古蓋未有不
　辛勤入室一年而能平地登仙者也靈源大道歌云
　他年功滿乃逍遥初時修煉須勤苦勤苦之中又不
　勤閒閒只要養元神其説有味哉有味哉
<pb:KR5d0024_WYG_003-32a>
密防䕶莫迷昬
　翠虚篇云晝運靈旗夜火芝抽⬤運用切防危若無
　同志相規覺時恐爐中火候非蓋道髙一寸魔髙一
　尺百刻之中切忌昬迷在修煉之士常惺惺耳
途路逺極幽𤣥若達此會乾坤
　運用於𤣥牝之間一日行八萬四千里之路豈不途
　路逺耶其大無外其小無内迎之不見其首隨之不
　見其後豈不極幽𤣥耶人能達此則可以驅馳造化
<pb:KR5d0024_WYG_003-32b>
　顛倒陰陽會吾身之乾坤矣
刀圭霑靜魄䰟
　刀圭丹頭也䰟魄龍虎也運入崑崙峯頂而化為玉
　漿流入口則風恬浪靜虎伏龍降也
得長生居仙村
　丹成之後散誕無拘繫翛然道轉髙不問山林之與
　朝市皆可以棲隱今魏公不曰在市居朝而曰居仙
　村者畢竟山林是靜縁也
<pb:KR5d0024_WYG_003-33a>
樂道者尋其根
　根者天地之根也金丹之基也翠虚篇云一纔識破
　丹基處放去收來總是伊似非至人指授莫有識之
　者樂道之士有能尋而得此抑何其幸耶
審五行定銖分
　五行順則生人逆為丹用法度不可不審也火數盛
　則燥水銖多則濫斤兩不可不定也
諦思之不須論深藏守莫傳文
<pb:KR5d0024_WYG_003-33b>
　悟真篇云近來透體金光現不與凡人話此規靜而
　思之此道乃千聖所袐得之者但藏之胸膺自受用
　足矣何乃輕泄慢漏孜孜焉語人哉雖然自為計則
　得矣其如天下後世何此參同契所以作也
御白鶴兮駕龍鱗逰太虛兮謁仙君受圖籙兮號真人
　胎圓功成之後須當調神出殻或跨白鶴或乘火龍
　超度三界難徑上元始天自此逍遥快樂與天齊年
　號之曰真人雖然凡所有相皆是虚妄何白鶴龍鱗
<pb:KR5d0024_WYG_003-34a>
　之有哉若言他¶<md:KR5d0024_HFL_000-002b>¶是佛自已却成魔又奚仙君之有哉
　當知白鶴龍鱗皆自我神通變化而仙君亦是自己
　三清何勞上望或者不達此理乃晝夜妄想以待天
　詔至有為黑虎所銜巨蟒所吞者豈不痛哉宋人鑿
　井而得一人之力相傳以為人自土中出許旌陽舉
　家成道後人以為拔瓦屋入於雲中甚矣世之好譎
　怪也然此可為智者道難與俗人言其維哲人告之
　話言順德之行其維愚人覆謂我僭吾安得夫圓機
<pb:KR5d0024_WYG_003-34b>
　之士而與之極論哉吁
　　序¶
參同契者敷陳¶梗槩不能純一泛濫而説纖微未備闊
畧髣髴今更撰録補塞遺脱潤色幽深鉤援相逮旨意
等齊所趣不悖故復作此命三相𩔖則大易之情性盡
矣
　參三也同相也契𩔖也謂此書借大易以言黄老之
　學而又與爐火之事相𩔖三者之隂陽造化殆無異
<pb:KR5d0024_WYG_003-35a>
　也魏公憫後學之不悟於是作此一¶書以敷陳大道
　之梗槩然恐漏泄𤣥機遂不敢成片敷露未免傍引
　曲喻泛濫而説又恐闊畧髣髴不能備悉纖微復述
　鼎器歌於後凡篇中文辭之遺脱者皆於此歌補塞
　之義理之幽深¶者皆於此歌潤色之使三篇之言¶鉤
　援相逮旨意等齊庶幾¶後之覽者便得徑路不悖其
　所趣也翠虚篇云道要無中養就鬼箇中别有真端
　的都縁簡易妙天機散在丹書不肯泄今夫魏公之
<pb:KR5d0024_WYG_003-35b>
　所以敷陳不已至于再至于三其意不過亦如此不
　然則大丹之要¶一言半句足矣又安用覼縷為哉¶
大易情性各如其度黄老用究較而可御爐火之事真
有¶所據三道由一俱出徑路
　道無不在頭頭俱是三聖如其度以作易黄老究其
　妙以作丹爐火盜其機而為燒煉之術或著於言或
　修於身或寓於物此皆仰觀俯察明陰陽配合之法
　逺取近用得造化變通之理於是有此三道三道殊
<pb:KR5d0024_WYG_003-36a>
　塗而同歸此其所以為三相𩔖
枝莖華葉果實垂布正在根株不失其素誠心所言審
而不誤
　道者萬物之本猶木之根株也發而為枝莖於是有
　三聖之易散而為華葉於是有爐火之術至於結為
　果實而返本還源此黄老之所以不失其素而修煉
　金液内丹養成聖胎也魏公以此三者互相𩔖之道
　鼎立而言豈故好為此鄭重實欲使學者洞曉陰陽
<pb:KR5d0024_WYG_003-36b>
　深達造化也其言出於誠心厥亦審而不誤矣
鄶國鄙夫幽谷朽生挾懷樸素不樂權榮棲遲僻陋忽
畧利名執守恬淡希時安平宴然閒居乃撰斯文
　魏公生於東漢名伯陽號雲牙子㑹稽上虞人也今
　言鄶國者隱其辭也本髙門之子世襲簪裾惟公不
　仕修真潛黙養志虚無博贍文詞通諸緯候恬然守
　素惟道是從毎視軒裳為糠秕焉不知師授誰氏而
　得大丹之訣乃約周易撰此參同契三篇又恐言之
<pb:KR5d0024_WYG_003-37a>
　未盡復作鼎器歌以補塞三篇之遺脱潤色三篇之
　幽深密示青州徐景休從事徐乃隱名而註之至桓
　帝時復以授同郡淳于叔通遂行於世嗟夫是書闡
　明道要發露天機其體認真切如此其講貫該博如
　此兹蓋非茍知之亦允蹈之者也而魏公猶以鄙夫
　朽生自處至人之謙晦蓋如此
歌敘大易三聖遺言察其所趣一統共倫務在順理宣
耀精神神化流通四海和平表以為厯萬世可循序以
<pb:KR5d0024_WYG_003-37b>
御政行之不繁引内養性黄光自然含德之厚歸根返
元近在我心不離己身抱一無舍可以長存配以服食
雄雌設陳挺除武都八石棄捐審用成物世俗所珍羅
列三¶<md:KR5d0024_HFL_000-003a>¶條枝莖相連同出異名皆由一門
　伏羲畫八卦因而重之文王設卦觀象繫辭焉以明
　吉凶孔子又贊之以十翼蓋將順性命之理而彌綸
　天地之道也是故表以為厯則坦然可循是為萬世
　法序以御政則行之不繁足為百王之軌範易道可
<pb:KR5d0024_WYG_003-38a>
　謂大矣黄帝觀天之道而執天之行老子含德之厚
　而比於赤子陰符三百餘字道德五千餘言反覆議
　論無非發明造化自然之妙是故世之修丹者必以
　黄老為宗黄老可謂至矣乃若服食之法得其陰陽
　配合之妙以制伏鉛汞則二黄之𩔖先可掃除其餘
　衆石亦皆可棄審其用而煅煉之或為黄或為白則
　成物於天地間豈不為世俗所珍爐火可謂竒異矣
　大易也黄老也爐火也三條羅列枝莖相連同出異
<pb:KR5d0024_WYG_003-38b>
　名皆由一門此之謂三相𩔖
非徒累句諧偶斯文殆有¶其真礫硌可觀使予敷偽却
被贅愆命參同契微覽其端辭寡意大後嗣宜遵
　魏公作鼎器歌以繼於三篇之後其文字礫礫硌硌
　粲然可觀豈徒抽黄對白諧耦斯文以為觀美哉殆
　有至真之理存乎其間也若謂以妄偽之説誑惑後
　人則稍知道者所不肯為曾謂魏公為之乎又況天
　鑒昭昭禍福不逺何苦以偽言誤天下後世而自取
<pb:KR5d0024_WYG_003-39a>
　欺天之罪哉蓋鼎器歌之作所以補塞三篇之遺脱
　潤色三篇之幽深也其辭雖三字為句似乎簡短其
　意則廣大兼該靡所不備真所謂坦然明白可舉而
　行者也後學不於此而取信將奚之焉
委時去害依託丘山循遊寥廓與鬼為鄰化形為仙淪
寂無聲百世一下遨遊人間敷陳羽翮東西南傾湯遭
阨際水旱隔并柯葉萎黄失其華榮各相乗負安穩長
生
<pb:KR5d0024_WYG_003-39b>
　此乃魏伯陽三字隱語也委與鬼相乗負魏字也百
　之一下為白白與人相乗負伯字也湯遭旱而無水
　為昜阨之厄際為阝阝與昜相乗負陽字也魏公用
　意可謂密矣元豐間吕吉甫守單州吕洞賔至天慶
　觀索筆書二詩其一云野人本是天台客石橋南畔
　有住宅父子生來只兩口多好歌而不好拍時吕守
　之壻余中釋之曰天台客賔也石橋洞也兩口吕也
　歌而不拍乃吟詩也吟此詩者其吕洞賔乎是知古
<pb:KR5d0024_WYG_003-40a>
　仙立言於世惟務發明斯道以接引後人初不欲彰
　己之名也
　　讚序
參同契者辭陋而道大言微而旨深列五帝以建業配
三皇而立政若君臣差殊上下無準序以為政不至太
平服食其法未能長生學以養性又不延年至於剖析
陰陽合其銖兩日月弦望八卦成象男女施化剛柔動
靜米鹽分判以易為證用意健矣故為立注以傳後賢
<pb:KR5d0024_WYG_003-40b>
惟曉大象必得長生强己益身為此道者重加意焉
　此篇以讚序名乃後人讚序魏公此書之辭又曰故
　為立注以傳後賢其非魏公本文也審矣朱晦菴云
　或云後序或云魏君讚¶詳其文意¶乃是注之後序彭
　序云魏君密示青州徐從事令箋注徐隱名而注之
　至桓帝時復傳授於同郡淳于叔通因得行于世恐
　此是徐君語也其注則不復存矣彭真一云按諸道
　書或以真契三篇是魏公與徐從事淳于叔通三人
<pb:KR5d0024_WYG_003-41a>
　各述一篇斯言甚誤且公於此再述云今更撰錄補
　塞遺脱則公一人所撰明矣況唐蜀真人劉知古者
　因述日月𤣥樞論進于𤣥宗亦備言之則從事箋注
　淳于傳授之説更復奚疑愚嘗紬繹是説竊歎世代
　寥逺無從審定是耶非耶皆不可知忽一夕於靜定
　中若有附耳者云魏伯陽作參同契徐從事箋注簡
　編錯亂故有四言五言散文之不同既而驚悟尋省
　其説蓋上篇有乾坤坎離屯蒙中篇復有乾坤坎離
<pb:KR5d0024_WYG_003-41b>
　屯蒙上篇有七八九六中篇復有七八九六上篇曰
　日辰為期度中篇則曰謹候日辰上篇曰震受庚西
　方中篇則曰昴畢之上震出為徵其間言戊己與渾
　沌者三言三五與晦朔者四文義重複如此竊意三
　人各述一篇之説未必不然而經註相雜則又不知
　孰為經孰為註也愚¶欲以四言五言散文各從其𩔖
　分而為三庶經註不相混殽以便後學參究然書既
　¶成不復改作姑誦所聞於卷末以俟後¶之明¶者
<pb:KR5d0024_WYG_003-42a>
　
　
　
　¶
　
　
　
　
<pb:KR5d0024_WYG_003-42b>
　
　
　
　
　
　
　
　周易㕘同契¶發揮卷下
